VIDEOLUDAJ TERMINOJ

Jen miaj solvoj por traduki kelkajn terminojn, por kiuj ne vere
ekzistas esperanta vorto.
  Game Over    -> Fino de ludo
  deathmatch   -> mortomatĉo
  leaderboards -> rangotabuloj
  achievements -> atingaĵoj
   ("Atingo" estas multe pli nebula kaj plursenca. "Atingaĵo"
    klare temas pri konkreta afero atingita, do mi pli ŝatis
    tion por ĉi tiaj konkretaj listigitaj taskoj kaj defioj)


IDS_HUD_STYLE
HUD Style -> Stilo de ludfasado
  Mi iom esploris manierojn por traduki "heads-up display"
(aŭ "status bar"), kaj mi trovis ke la turka Vikipedio
uzas esence "luda interfaco". Tio estis mia inspiro por
"ludfasado", kiu laŭ mi sufiĉe taŭgas por la HUD de tiu
ĉi specifa ludo.


IDS_HNO_CONTROLS
Controls -> Regiloj
  Mi iomete dubas pri tiu traduko, ĉar ĝi ne estas tre rekta.
Sed mi ne trovis pli bonan koncizan manieron por nomi tion, kiu
inkluzivigas kaj klavarojn kaj ludregilojn.


-------------------------------------------------------------------


trap -> insidilo
  "Insidilo" estas apenaŭ uzata, sed post priparoli kun pluraj
homoj kaj grupoj mi konkludis, ke ĝi estas verŝajne la plej
bona traduko.
  PIV-a difino de insidi:
    "Prepari sekrete ruzan rimedon, por trompi k malutili"
  La pli ofta traduko "kaptilo" ne taŭgas, ĉar preskaŭ ĉiuj
insidiloj en ĉi tiu ludo ne estas por kapti la ludanton, sed
por trompe damaĝi aŭ mortigi. "Insidaĵo" estus alia eblo,
sed tiu povus signifi ankaŭ "plano por insidi iun". "Insidilo"
multe pli senambigue temas pri fizika ilo.


the underworld -> la Infero
  Mi elektis traduki kaj "the underworld" kaj "Hell" per "la
Infero". (Ili ja referas al la sama regiono en la ludo.)
  Mi ja trovis, ke "la submondo" estas uzata por tiu koncepto
en iuj verkoj en Esperanto (en Tekstaro estas nun kvar trafoj
en verkoj de tri malsamaj aŭtoroj), sed tio estas tre malofte
konata termino, kaj mi timas ke ne sufiĉe da homoj komprenus ĝin,
do mi elektis uzi la pli klaran nemiskompreneblan terminon.


undead
  Tre malfacile tradukebla fikcia termino ("malmorta" ne funkcias
esperante), kiun mi iel solvis per "vivkadavro" en ambaŭ frazoj.
    IDS_JOURNAL_VAMPIRE_DESC
    An undead bloodsucker with superhuman strength
    -> Superhome forta vivkadavro, kiu suĉas sangon
    IDS_JOURNAL_CEMETARY_DESC
    all manner of undead creatures -> ĉiaj vivkadavroj


psychic
  Alia termino el fikciaĵoj, por kiu ne vere ekzistas esperanta
ekvivalento. Mi elpensis, ke "paranormalaj menskapabloj" bone
priskribus la aferon, sed krom ĉe unu frazo, tiu solvo estis tro
longa laŭ mi. Do mi kutime tradukis per "telepatia", ĉar tiu
variaĵo de "psychic" ŝajnas plej kongrui en ĉi tiuj kuntekstoj.
    IDS_LEVELFEELING_ASHIP
    I sense a psychic presence here!
    -> Mi sentas telepatian ĉeeston ĉi tie
    IDS_GAMEOVERDESC_PSYCHICBLAST
    A powerful psychic blast has liquified my brains.
    -> Forta telepatia frapo likvigis mian cerbon.
    IDS_JOURNAL_ALIENLORD_DESC
    A powerful psychic creature
    -> Potenca estaĵo kun paranormalaj menskapabloj
    IDS_JOURNAL_ALIENQUEEN_DESC
    She has incredible psychic powers.
    -> Ŝi havas nekredeble fortajn telepatiajn povojn.


IDS_JOURNAL_MAGMAMAN_DESC
elemental of fire -> fajra elementvivaĵo
  Iom malfacile tradukebla fikcia termino el fantasaj verkoj.


IDS_JOURNAL_SHOTGUN
shotgun -> fusilo
  Oni donas multajn eblajn tradukojn en diversaj lokoj en la
interreto ("hajlofusilo", "ŝrotpafilo", "kartoĉa fusilo",
"ĉasfusilo", ktp) kaj mi dubis, kiun mi uzu. Sed mi vidis, ke
oni tradukis per nur "fusilo" en la tradukoj en la franca kaj
la itala, kaj tio fakte ja tute bone funkcias.
  Mi ja specifigis la tipon per "kartoĉa hajlofusilo" en la
priskribo de la objekto en la ĵurnalo.


IDS_JOURNAL_JETPACK
jetpack -> dorsa jetmotoro
  Malfacilas traduki, ĉar ne vere estas enradikiĝinta esperanta
termino por tiu afero. (Kaj mi ne tre ŝatis tiujn, kiuj estis
tiutempe uzataj en Vikipedio) Iu proponis al mi "dorsa jetmotoro",
kio estas rekta traduko de unu franca termino por jetpack, kaj tio
ja sufiĉe bone funkcias.


IDS_JOURNAL_CAPE
Cape -> Tukmantelo
  Memfarita vorto por distingi ĝin de manikaj manteloj, por kiuj oni
nuntempe pli ofte uzas la vorton "mantelo" en Esperanto.
  "Senmanika mantelo" eble estus pli normala maniero por priskribi
ĝin, sed "tukmantelo" estas pli mallonga, kaj laŭ mi ankaŭ pli belsona
kaj pli facile komprenebla. (Ekzemple, ĉe "senmanika mantelo" eblus
imagi modernan mantelon, kiu havas truojn por la brakoj, kie estus
normale manikoj)


IDS_JOURNAL_MATTOCK
Mattock -> Hakfosilo
  "Mattock" estas ilo por fosi kaj haki, kaj oni fosas per hakaj movoj,
do "hakfosilo" ŝajnis taŭga en Esperanto. Kutime mattock havus adzon je
unu flanko kaj pioĉon aŭ hakilon ĉe la alia flanko, sed laŭ la aspekto
tiu en Spelunky estas simple "dukapa" adzo.


IDS_JOURNAL_KAPALA
Kapala -> Krania taso
  Mi pripensis rekte esperantigi "kapala" al "kapalo", sed mi tamen
tradukis per "krania taso" (laŭ la angla sinonimo "skullcup"). Sed
mi metis "kapalo" en la ĵurnalan priskribon de la objekto, por ke
homoj sciu ke tiu nomo ekzistas, kaj povu uzi tion kiel mallongan
nomon, se ili preferas uzi tion.


IDS_SHOPMSG_JACKPOT
You won the jackpot! -> Vi gajnis la ĉefan monpremion!
  Mi tradukis "jackpot" per "ĉefpremio", laŭ la germana "Hauptgewinn" kaj
nederlanda "hoofdprijs", sed aldonis mon- por distingi ĝin de la hazarda
objekto, kiu estas gajnebla en ĉi tiu ludeto. Argumenteble tiu estu nomata
la ĉefpremio anstataŭ la plej granda monpremio.


IDS_JOURNAL_MARKET
Black Market -> Nigra bazaro
  "Nigra merkato" estas multe pli uzata termino, sed bedaŭrinde
"merkato" neniam referas al fizika loko. Mi pripensis uzi
"nigramerkata bazaro", sed tio estas iom tro longa por beli.


IDS_JOURNAL_CRYSKNIFE
Crysknife -> Kristranĉilo
  "Crysknife" estas referenco al la sciencfikcia verko Dune. Mi
elektis simple rekte esperantigi la vorteron "crys".
  "Crys" eble venas de la angla vorto "Kris" ("kriso" en esperanto),
kiu estas tipo de ponardo el Indonezio kaj Malajzio. Se tio veras,
ankaŭ tio subtenus la esperantigon "kristranĉilo".


IDS_JOURNAL_SPIDER_DESC
Don't let it get the drop on you.
-> Saltas sur sian predojn de supre.
  Temis pri netradukebla vortŝerco, do mi elektis esperantigon,
kiu estas tute alia, sed same referencas la emon de araneoj
faligi sin sur la kapon de la ludanto. Kaj tia teksto ŝajnis
al mi kongrui kun la etoso de la ĵurnalo.


IDS_JOURNAL_DAMSEL
Damsel -> Senhelpulo
  Iom libera trakuko. Antaŭe mi havis "Fraŭl(in)o. Mi malkontentis
pri la -(in)o (kiu estas necesa, ĉar tiu rolulo povas esti ankaŭ
vira aŭ huna), sed ne povis elpensi pli bonan alternativon. Poste
mi elpensis "Senhelpulo", kiu sufiĉe bone funkcias.
  Tamen, ĉe IDS_LABEL_DAMSELS mi tradukis "Damsels" per "Savitoj",
ĉar tio estas pli senchava en la kunteksto de tiu ekrano.


IDS_JOURNAL_MANTRAP
Mantrap -> Homkaptilo
  Mi iomete dubas pri "kaptilo", ĉar ĝi klare ne estas ilo. Sed
mi pensas, ke tia figurasenca uzo akcepteblas.
  Ĉi-foje "trap" iĝas "kaptilo" anstataŭ "insidilo", ĉar ĝi vere
efektive kaptas homojn, kaj ĉar "kaptilo" estas pli konata vorto,
do pli uzinda por ĉi tia figurasencaĵo.


IDS_JOURNAL_HAWKMAN
Hawk Man -> Falkulo
  Falko anstataŭ akcipitro, ĉar la antikva egipta dio Horuso
havas kapon de falko, ne de akciptiro. "Falkulo" ankaŭ sonas
pli mojose en Esperanto ol "Akcipitrulo".


IDS_JOURNAL_IMP
Imp -> Diableto
IDS_JOURNAL_DEVIL
Devil -> Demono
  Inspirita de la franca traduko.
  Kutime "devil" pli proksimas al "diablo", sed laŭ mi ĉi tiel
pli kongruas al la aspektoj. 


IDS_JOURNAL_JAWS
Old Bitey -> Olda Mordemulo
  Antaŭe mi metis "Olda Mordĉjo", pri kio mi ne tre kontentis.
Sed ŝajne "bitey" estas ankaŭ malofta vorto por "mordema". Kaj
"mordemulo" ankaŭ pli belas al mi por ĉi tia kromnomo ol
"mordanto" aŭ "mordisto" aŭ io tia.
  Mi elektis "olda" anstataŭ "maljuna", ĉar iel tio ŝajnis al
mi "kromnomeca". Ankaŭ plaĉas al mi la implicita komparo al
"oldulo".


IDS_JOURNAL_SPRINGSHOES_DESC
Puts a spring in your step. -> Por pli gajaj paŝoj.
  En la angla ĝi estas vortŝerco pri "spring" (risorto) kaj
la idiomo "have a spring in your step", kiu signifas havi
ĝojan, energian, memfidan humoron.
  Aliaj sugestoj estus bonvenaj.


IDS_JOURNAL_BOULDER_DESC
An elaborate trap used to punish thieves.
-> Ege komplika insidilo uzata por puni ŝtelistojn.
  Mi pensas, ke "elaborate" estas sarkasma ŝerco. Tamen mi ne
certas, ĉiu tiu ŝerco estas sufiĉe evidenta en Esperanto...


IDS_JOURNAL_CRUSHTRAP_DESC
This heavy stone block is imbued with the spirit of the pharaoh's
palace guard.
-> Sorĉistoj metis la spiriton de faraona gardisto en ĉi tiun pezan
   blokon da ŝtono.
  "Imbued" estis iom malfacile tradukebla. Je iu punkto mi decidis
skribi "oni metis", sed tiu "oni" ŝajnis iom stranga al mi. Sed mi
imagis, ke tian objekton verŝajne farus la sorĉistoj aŭ pastroj,
kiuj laboris por la faraono, do mi anstataŭ "oni" mi enmetis tiun
memfaritan fakton.
  Mi fakte ŝatas tion. Estas eta ŝanĝo, sed laŭ mi ĝi pli tiklas
la imagon.


IDS_JOURNAL_TUTORIAL10
The very idea makes my restless heart beat faster!
-> La nura penso igas mian koron bati maltrankvile!
  Pli libere tradukita por referenci al la fama esperanta poemo:
    "Ho, mia kor', ne batu maltrankvile"


IDS_BUY_SLAVE
Buy [nomo] -> Dungi [nomo]
  Por fari la helpistojn iom malpli sklavecaj.


IDS_LEVELFEELING_JULY
It feels like the fourth of July...
-> Estas kvazaŭ ekstertera sento...
  Tradukita pli laŭ la alilingvaj tradukoj de Spelunky.


IDS_ARENA_LUSH5
Dunk Tank -> Baseno
  Laŭ la germana traduko. Ĝi ŝajnis taŭga solvo.


IDS_COMPLETED_1_1
1-1 COMPLETED! -> VI FINIS NIVELON 1-1!
  Malpli konciza traduko estas multe pli klare komprenebla laŭ mi.
Estas amaso da spaco en al loko, kie la teksto estas uzata, do ne
estas manko de spaco. (Eĉ la plej longa "VI FINIS LA PATRINOŜIPON!"
tute senprobleme konvenas.)


IDS_LEADERBOARDS_LEVEL
LEVEL -> NVL
  Se estus "NIVELO", ĝi kaj alia vorto kun aspektos kiel unu vorto
"NIVELOPOENTOJ" en la rangotabuloj (en Steam-versio)


IDS_ANY_KEY
Press Any Key -> Premu klavon
  Malkiel "Premu ajnan butonon" ĉe IDS_PRESS_ANY_BUTTON, mi forigis
"ajnan" ĉi tie ĉar mankis spaco. Ja estas sufiĉe da spaco se oni
agordas butonojn de ludregilo.


IDS_GUIDE_CONTINUE
@A Continue -> @A Al enirejo
  En tiu konteksto, laŭ mi "daŭrigi" estas iomete tro stranga kaj
malklara en Esperanto. Mi elektis ion, kio pli klare priskribas
la funkcion de tiu butonpremo.
  Tamen, mi ne tute certas, ke ĉi tiu teksto ne estas uzata en iu
alia loko en la ludo, kie ĉi tiu solvo ne taŭgas.


-------------------------------------------------------------------


NOMOJ DE BUTIKISTOJ

Estas 26 nomoj, originale po unu por ĉiu komenclitero A ĝis Z.
Por la butikistoj mi elektis nomon por ĉiu esperanta litero
krom Ĥ kaj Ŭ. Jen kelkaj notindaj nomoj:

Memelektitaj:
Boris   (referenco al esperantisto Michael Boris Mandirola)
Ĉuk     (referenco al esperantisto Chuck Smith, kaj al 
         la indoneziaj vortoj ĉuk kaj ĝanĉuk, kiuj
         estis iom popularaj en la Esperanto-babilejoj
         en Telegram, kiam mi komencis la tradukadon)
Ludvik  (referenco al Zamenhof)
Robin   (referenco al esperantisto Robin van der Vliet)
Soĉjo   (kaŝita referenco al mi mem. Spenĉjo -> S-ĉjo -> so-ĉjo)
Ŝigeru  (referenco al MIYAMOTO Shigeru, fama fasonisto de
         videoludoj. Pro tio ke jam estis "Yoshi" en la angla listo)
Tonjo   (referenco al esperantisto Toño del Barriola kaj
         lia fama Leĝo de Tonjo)

Adaptitaj:
Error   -> Eraro (rekta traduko)
Frank   (neŝanĝita, interalie pro esperantisto Frank van Hertrooij)
Willy   -> Vim (de "Wim", alia nacia mallongigo de Wilhelm)


NOMOJ DE HELPISTOJ

Estas denove 26 nomoj, originale de A ĝis Z.
Por la helpistoj mi elektis nomon por ĉiu esperanta litero
krom Ĵ kaj Ŭ. Jen kelkaj notindaj nomoj:

Memelektitaj:
Jop	    (referenco al esperantisto Joop Kiefte)
Robert  (referenco al esperantisto Robert Nielsen)
Cirus   (Simple elektita el la indekso de Reta Vortaro. Ĝi sonis
         bone, kaj nubospeco ne malbonas por nomo de ĉi tia rolulo)
Ĉit     (Denove, el indekso de ReVo. Ŝajnis al mi iom amuze, ke
         la helpisto nomiĝus esence "Silentu!")
Ĝef     (de mallonga angla nomo. Angla literumo: Jeff aŭ Geoff)
Nikol   (adaptita de Nikolao)

Adaptitaj:
Dunder  -> Dondron (pro "thunder" kaj "tondro")
Ham     -> Ŝink (pro "ham" kaj "ŝinko")
Karl    -> Karlos (referenco al esperantisto Carlos Pesquera Alonso)
Thundar -> Tondor (pro "thunder" kaj "tondro")
Zorgoth -> Zorgodz (post konsideri plurajn anstataŭojn por "th",
                    "dz" ŝajnis amuze)


-------------------------------------------------------------------


TRO LONGAJ TEKSTOJ
Kiam oni ŝanĝas klavojn de klavaro en la agordoj, la tekstoj
"malsupren" kaj "maldekstren" estas tro longaj. Mi tamen ne
povas elpensi manieron por mallongigi la vortojn sen perdi
klarecon. Bedaŭrinde ja aspektas malbele, sed la vortoj ne
kovras ion esencan, do verŝajne mi lasu ilin ĉi tiel.


NETRADUKEBLAJ TEKSTOJ
Estas kelkaj malmultaj tekstoj, kiuj ne aperas en la tradukdosieroj,
kaj estas do ne tradukeblaj sen ŝanĝi ilin por ĉiuj lingvoj. 
 -  la vorto "DAILY" en unu el la rangotabuloj (en Steam-versio)
 -  pluraj tekstoj en la agnoskoj
 -  la nomoj de klavoj (ekzemple "space")
